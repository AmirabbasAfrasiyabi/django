{% extends "quiz_doc/article_base.html" %} {% block content %}

<div class="block mb-5">
    ۴.من از تلاش‌های غیر مستقیم دیگران برای ایجاد رابطه‌ای معنادار با خود آگاه هستم.


</div>
<div class="my-scroll">
<p dir="rtl">	وقتی دکتر گاتمن در سال 1990 "آزمایشگاه عشق" خود را در دانشگاه واشنگتن افتتاح کرد، پیش فرض‌هایی داشت و می دانست که چه نتایجی خواهد گرفت. اما وقتی داده‌ها گردآوری و تحلیل شدند متوجه شد که کاملاً اشتباه فکر می‌کرده است. آزمایشگاه عشق یک آپارتمان مبله است که با دوربین‌های مداربسته، مانیتورهای قلب، ابزار اندازه‌گیری شدت ضربان، تحریک عصبی و انقباض ماهیچه‌ای، هدایت الکتریکی پوست و آینه‌های یک طرفه تجهیز گشته است. زوج‌ها یک آخر هفته را در آپارتمان می‌مانند و برهم کنش‌های معمول خود را دارند، با این تفاوت که همه چیز ضبط می‌شود. این زوج‌ها در پایان گزارش دادند خیلی زود فراموش ‌کردند که مانیتور می‌شوند. </p>
<p dir="rtl">محققان برهم کنش‌های لحظه به لحظه آن‌ها را کد کرده و آن‌ها را با واکنش‌های فیزیکی و احساسی تطبیق می‌دهند. کوه داده‌ای که از این تحقیق گسترده بدست آمد، به همراه پیگیری‌های طولانی مدتی که پس از آن انجام شد، نشان داد بسیاری از عقیده‌هایی که در مورد عوامل ازدواج شاد وجود دارند، اشتباه هستند. </p>
<p dir="rtl">وقتی گاتمن تحقیق خود را شروع کرد مانند بسیاری از مردم فکر می‌کرد که در میان گذاشتن همه چیز، کلید صمیمیت است اما داده‌ها نتیجه‌ای مخالف را نشان دادند. در ازدواج‌های شاد و طولانی مدت به جای درد و دل‌های طولانی مدت، برهم کنش‌های کوتاه مدت روزانه بودند که باعث ایجاد صمیمیت می‌شدند. این یافته‌ها باعث شد که گاتمن عبارت "پیشنهادات ارتباط" را عنوان کند. پیشنهادات در هر شکل، اندازه و جنسی ظاهر می‌شوند. پیشنهاد ارتباط می‌تواند درخواستی مستقیم برای گذراندن وقت با هم یا لمسی کوچک باشند. پیشنهادات می‌توانند یک نگاه، ژست، نظر، سوال یا حتی سرزنش و انتقاد باشند. همه برای جلب توجه همواره در حال ارائه این پیشنهادات هستیم. شادی ما در کنار هم، به پاسخمان به این تلاش‌ها و پاسخی که در برابر تلاش‌ها دریافت می‌کنیم بستگی دارد. </p>
<p dir="rtl">دکتر دنیل سیگل در کتاب developing mind  این مورد را با نام دیالوگ بازتابی معرفی می‌کند. اگر پاسخ به پیشنهاد مناسب باشد، به شکل صحیحی پیشنهاد را بازتاب می‌دهد و پیشنهاد دهنده این حس را پیدا می‌کند که به درستی فهمیده شده است و در نتیجه، ارتباط بر قرار می‌شود. در نتیجه‌ی این ارتباط، بین مغز دو طرف همبستگی ایجاد می‌شود. دریافت پاسخ در جواب خواسته‌های گفته شده و گفته نشده، حس خوب کامل شدن را به انسان می‌دهد. </p>
<p dir="rtl">گاتمن سه پاسخ در برابر پیشنهادات ارتباط را شناسایی کرد:</p>
<p dir="rtl">1.	حرکت در راستا: دریافت کننده پیشنهاد، با لبخند، احترام، توجه یا ملحق شدن، به پیشنهاد پاسخ مثبت می‌دهد. این پاسخ به مرور زمان باعث ایجاد اعتماد و احترام و ایجاد روابط پایدار و طولانی مدت، سرشار از حس خوب در هر دو طرف، می‌شود. </p>
<p dir="rtl">2.	دور شدن: این حالت شامل نادیده گرفتن پیشنهاد طرف مقابل یا تظاهر به وقت نداشتن می‌شود. اگر این حالت معمول شود، باعث تخریب رابطه می‌شود.</p>
<p dir="rtl">3.	حرکت در جهت خلاف: این پاسخ‌ها معمولاً شورشگرانه و با بحث هستند و ممکن است با خصومت همراه باشند. بیشتر ارتباطات با این گونه روابط، دوام نمی‌آورند. </p>
<p dir="rtl">پیشنهادات دو نوع اساسی دارند: زبانی و غیر زبانی. پیشنهادات زبانی شامل افکار، احساسات، مشاهدات، نظرات و دعوت‌ها می‌شوند. پیشنهادات غیر زبانی شامل لمس، حالات صورت، ژست‌ها (حرکت دست یا تکان دادن سر)، صوت‌ها (خندیدن، آه کشیدن یا غر و لند کردن) می‌شوند. </p>
<p dir="rtl">پاسخ‌های در راستا: این پاسخ‌ها به پیشنهاددهنده این حس را می‌دهند که پذیرفته، فهمیده و همراهی شده‌اند. در این جا چند مثال از این پاسخ‌ها آورده شده‌اند:</p>
<p dir="rtl">مرد: "واو، یه قایق بزرگ روی رودخونه هست" زن:"رودخونه به اندازه کافی برای این قایق عمق داره؟"</p>
<p dir="rtl">زن: "کامپیوتر احمق! از این کار خسته شدم!" مرد: "به نظر می‌رسه به استراحت نیاز داری. برو یه قهوه بخور. من شماره پشتیانی رو پیدا می‌کنم"</p>
<p dir="rtl">مرد: "باورم نمیشه اینقدر دیر کردی!" زن: "ببخشید. درک می‌کنم که عصبانی هستی. می‌خوای در موردش حرف بزنیم؟"</p>
<p dir="rtl">زن: "فک نکنم هیچ وقت به این فکر بیفتی که با من برای قدم زدن بیرون بری." مرد: "شاید به این فکر بیفتم. هی، یه فکری: می خوای بریم با هم قدم بزنیم؟"</p>
<<h4 dir="rtl">پیشنهاد در لفافه</h4>
<p dir="rtl">این نوع پیشنهادات به راحتی توسط دریافت کننده قابل تشخیص نیستند. </p>
<p dir="rtl">1.	ما عمداً پیشنهادات را مبهم مطرح می‌کنیم تا در معرض آسیب احساسی قرار نگیریم. </p>
<p dir="rtl">2.	ما به صورت غیر عمد ارتباطی ضعیف برقرار می‌کنیم، برای مثال توضیحات لازم را نمی‌دهیم. </p>
<p dir="rtl">3.	ما پیشنهادات را در چارچوب‌های منفی ارائه می‌دهیم که باعث می‌شود، درک و قبول آن‌ها، سخت شود. </p>
<p dir="rtl">4.	ما به نیازهای خود، قائل نیستیم. </p>
<p dir="rtl">برای مثال می‌گوییم: "ما باید هرازگاهی یه کار رومانتیک بکنیم" یا با دست‌های به کمر زده بگوییم: "ما هیچ وقت یه کار سرگرم کننده نمی‌کنیم" به جای این که بگوییم: "بیا این آخر هفته رو پرستار بچه بگیریم و خودمون دو نفری بریم اون مهمان خانه‌ای که دوستات گفتند" </p>
<p dir="rtl">بعضی اوقات اعمال، به شکلی هستند که ممکن است حتی به عنوان پیشنهاد ارتباط  شناسایی نشوند. مردی متوجه شد که همسرش از طریق مطرح کردن مشکلات کاری، قصد بر قراری ارتباط با او را داشته است. او معمولاً به این سوالات با بی حوصلگی پاسخ می‌داده است اما وقتی با مبحث پیشنهادات ارتباط آشنا شد، پاسخ مناسبی به سوالات همسرش داد و این کار تغییری بزرگ در روابط آن‌ها ایجاد کرد. </p>
<p dir="rtl">سخت‌ترین نوع، پیشنهاداتی هستند که در قالب انتقاد، شکایت یا زاری مطرح می‌شوند. شناسایی این موارد به عنوان پیشنهاد بسیار سخت است چه برسد به این که بخواهیم به آن‌ها پاسخ بدهیم. در هر حال اگر می‌خواهید رابطه‌ای مثبت ایجاد کنید باید با صبر، ابتکار و اعتماد با پاسخی خوب به پیشنهاد دهنده روی آورید. </p>
<h4 dir="rtl">پاسخ‌های اجتنابی</h4>
<p dir="rtl"> پاسخ‌هایی که همبستگی ندارند مشکل زا هستند. برخی از این پاسخ‌ها صرفاً به دلیل بی فکری هستند – پاسخ‌هایی که خارج از خودآگاه ما هستند. این پاسخ‌ها سه نوع دارند:</p>
<p dir="rtl">1.	وقت نداشتن: دریافت کننده پیشنهاد، مشغول انجام کار دیگری است. برای مثال زن می‌خواهد در مورد روزی که داشته است صحبت کند و مرد می‌خواهد اخبار را ببیند. بنابراین صحبت‌های او را نادیده می‌گیرد. </p>
<p dir="rtl">2.	عدم اعتناء: دریافت کننده پیشنهاد، پیشنهاد دهنده را نادیده می‌گیرد یا بر روی جزئیات بی اهمیت تمرکز می‌کند. برای مثال مرد در مورد نوع ماشینی که قصد خریدش را دارد صحبت می‌کند و زن در صحبتی تک نفره در مورد رنگ آن حرف می‌زند و هیجان مرد را از بین می‌برد. </p>
<p dir="rtl">3.	قطع کردن: دریافت کننده پیشنهاد موارد بی ربط یا مخالف را بیان می‌کند. برای مثال زن با مرد در مورد ترسی که با  آن دست و پنجه نرم می‌کند حرف می‌زند و مرد با صحبت در مورد پروژه‌ای که آغاز کرده است، حرف او را قطع می‌کند. </p>
<h4 dir="rtl">پاسخ‌های در راستای مخالف </h4>
<p dir="rtl">1.	تحقیرکننده: دریافت کننده با بی احترامی و سخنان تلخ یا ناامیدکننده پاسخ می‌دهد. برای مثال "تو وزن کم کنی؟ شک دارم بشه"</p>
<p dir="rtl">2.	شورشی: دریافت کننده پیشنهاد، تحریک پذیر است و به نظر می‌رسد همیشه دنبال دعوا است. برای مثال مرد می‌گوید: "عزیزم خسته به نظر می‌رسی" و زن جواب می‌‌دهد: "اگه تو از جات بلند می‌شدی و کمکم می‌کردی اینقدر خسته نبودم"</p>
<p dir="rtl">3.	متضاد: دریافت کننده آماده بحث یا دعوا به نظر می‌رسد. تخاصم این نوع کمتر از دو نوع اول است، اما در هر حال جلوی ارتباط را می‌گیرد. برای مثال زن می‌گوید: " تازه یه کتاب همیوپاتی خریدم. خیلی برای خوندنش هیجان دارم" و مرد جواب می‌دهد: "دوست من میگه همیوپاتی چرت و پرته"</p>
<p dir="rtl">4.	انتقادی: دریافت کننده پیشنهاد، حمله ای گسترده بر علیه شخصیت پیشنهاد دهنده ترتیب می‌دهد. در این حملات، کلماتی مانند همیشه و هرگز استفاده، یا سرزنش و خیانت مشاهده می‌شوند. برای مثال: "مشکل تو اینه که همیشه گند می‌زنی"</p>
<p dir="rtl">5.	دفاعی: دریافت کننده پیشنهاد، مسئولیت‌های خود را رد می‌کند و نقش قربانی را بازی می‌کند و بدین شکل باعث پایین آمدن شخصیت فرد می‌شود. برای مثال "برام مهم نیست چی می‌گی. من کار اشتباهی نکردم"</p>
<p dir="rtl">وقتی پیشنهاد دهنده با پاسخ‌های مخالف و اجتنابی روبرو می‌شود، فوراً پیشنهاد خود را پس می‌گیرد. گاتمن می‌گوید "در بین افرادی که ازدواج پایداری دارند، همسران تنها 20% مواقع دوباره پیشنهاد می‌دهند. در ازدواج‌هایی که به سمت جدایی پیش می‌روند، افراد به ندرت دوباره پیشنهاد می‌دهند و به جای آن به تدریج از گفت و گوها محو می‌شوند و تسلیم می‌گردند. این واکنش‌ها هشداری بیدارکننده برای از دست رفتن اعتماد به نفس و علاقه، برای ایجاد ارتباط می‌باشند"</p>
<p dir="rtl">منظور ما این نیست که همیشه می‌توان پاسخ در راستا ارائه داد. این حالت واقع گرایانه و حتی مطلوب نیست. ذهنیت ما برای داشتن رابطه احساسی با دوام این است که در عین توجه به نیازهای خود، تا حد توان در راستای پیشنهادات عزیزانمان پاسخ دهیم. </p>
<h4 dir="rtl">استادان ازدواج</h4>
<p dir="rtl">گاتمن در کتابش به نام Relationship Cure در مورد "استادان ازدواج" صحبت می‌کند. این افراد "کسانی هستند که چنان در حل تضادها استادند که درگیری‌های زناشویی برایشان مانند یک بازی است. وقتی با چیزی موافق نباشند به جای این که حالت دفاعی و تلخ به خود بگیرند، می‌توانند همچنان مرتبط باقی بمانند و با دیگران مراوده داشته باشند. آن‌ها مخالفت‌های خود را با مهربانی، علاقه  یا احترام چاشنی می‌کنند و حتی در حال بحث هم حس شوخ طبعی خود را حفظ می‌کنند"</p>
<p dir="rtl">برای افزایش توانمندی‌های خود در برقراری ارتباط ما نیز مانند استادان ازدواج می‌توانیم تمام تلاش خود را برای نشان دادن مهربانی، شوخی کردن، غافلگیری‌های مثبت و شوخ طبعی بکنیم. هر چه در مواقع عادی پاسخ‌های مشتاقانه و مثبت بیشتری در روابط خود داشته باشیم، اندوخته بیشتری برای استفاده در مواقع سخت داریم. با دادن پاسخ‌های در راستای مکرر به شریک زندگی خود، به معنای واقعی کلمه شبکه‌های نورونی بیشتری در مغز ما ایجاد می‌شوند. وقتی بحثی پیش می‌آید و سیل احساسی شروع می‌شود (ضربان قلب بالا می‌رود، بدن منقبض می‌شود و فکر کردن با ذهن باز تقریباً غیرممکن می‌شود)، ما دسترسی راحت‌تری به آن لبخند یا خاطره‌ی دوستانه‌ای که هر دوی ما را آرام می‎‌سازد، خواهیم داشت. این حالت به ما کمک می‌کند تا درست فکر کنیم و به یاد آوریم که با کسی حرف می‌زنیم که دوستش داریم، به او احترام می‌گذاریم یا او را ستایش می‌کنیم.</p>
<p dir="rtl">یکی از بهترین تمرین‌هایی که زوج‌ها می‌توانند انجام دهند این است که قبل از پاسخ دادن، این سوال را از خود بپرسند: آیا این پاسخ، به برقراری ارتباط بین ما کمک می‌کند یا نه؟</p>
<p dir="rtl"> به یاد داشته باشید وقتی می‌توانید در راستای پیشنهادات پاسخ دهید که بتوانید خود را برای مواقعی که نمی‌توانید این کار را بکنید ببخشید. </p>
</div>

{% endblock %}
